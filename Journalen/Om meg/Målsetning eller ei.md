Burde jeg egentlig sette meg mål? All selvhjelpslitteratur mener så, og jeg kan se poenget i det. Det er ikke mangel på forskning som viser at det å sette seg mål har positive følger. Men til hvilken kostnad? Er det mulig å sette mål uten å skape konflikt? En konflikt mellom hvor vi er og hvor vi skulle ønske vi var? Idealisten i meg vil ha det beste av begge verdener, hvor jeg kan ha store mål og leve uten innvendig konflikt. Men jeg har begynt å tvile, og begynt å få øynene opp for alternative løsninger. Hva om vi flytter fokuset fra hvor vi ønsker å være til hvor vi er? Hva om vi begynner å fokusere på å utvikle et verdisett som vi føler virkelig representerer hvem vi er som mennesker, og lar dette verdisettet styre avgjørelsene vi tar dag til dag fremfor en endeløs rekke med delmål vi må nå? Hva om vi gjør det som føles rett, og stoler på at naturen vil ta oss i retningen hvor vi vil være mest tilfreds? Vi risikerer å havne et annet sted enn det vi først ønsket, men om det å handle på den måten som føltes riktig for oss selv ikke tar oss dit vi trodde, er det egentlig et sted vi skulle ønske vi var?

Å ha dette perspektivet på livet handler i stor grad om å konstant utvikle evnen til å tenke klart, hovedsakelig gjennom selvrefleksjon og å se hvordan du blir påvirket av eksterne faktorer. Begynn med, fra topp til bunn, å observere hvordan du lever livet ditt. Fra det øyeblikket du våkner om morgenen, hvilke tanker dukker opp? Hvilke vaner og rutiner er det som påvirker din neste handling? Reflekter rundt hvorvidt du føler disse handlingene gjør deg til en sterkere eller svakere versjon av deg selv. I oss selv har vi alle et kompass. Et kompass som, dersom vi er villige til å lytte, hjelper oss å forstå hvilken handling som er den naturlige for oss å ta. Vår jobb er å lytte til og styrke dette kompasset, og se hvordan vi blir trukket i ulike retninger av verden rundt oss. Men vi må anerkjenne at det er vi selv som tar de endelige valgene, og forstå verdien av at det alltid er opp til oss selv å gjøre det som er enkelt eller det som er rett. Fortsett å observere dette. Kjenn på hvor midlertidig behovene våre er, og hvor godt det er å handle på linje med hva vårt indre kompass peker til.

Dette kompasset er ikke perfekt, og vil heller aldri bli perfekt. Men det er vår jobb å styrke det så langt det lar seg gjøre. Det å lytte til kompasset vårt er bare en av utfordringene, og den andre er å sørge for at kompasset vårt peker oss i riktig retning. Det handler om å utvikle vår evne til å tenke klart. Vår evne til å forstå verden på innsiden og verden på utsiden, hvordan det former oss og hvorfor vi er som vi er.
