Hva legger jeg i struktur? Formålet skal være å skape et slags rammeverk for livet, visse retningsgivende punkter som skal hjelpe meg å ta de rette avgjørelsene. Per i dag er noe av det jeg har mest problemer med å gå for en retning, å finne meg en slags mening som skal være grunnlaget for avgjørelsene jeg tar. Det å danne struktur vil handle om å identifisere hva dette er, hvilke av mine verdier som alltid burde stå i sentrum og som kontinuerlig kan hjelpe meg å handle på den måten som styrer meg mot en større forståelse for meg selv og verden rundt meg. Så hva er viktig for meg?

Det første er å være en god støttespiller, både for meg selv og for andre. For meg selv gjelder det hovedsakelig å kontinuerlig jobbe med å forstå meg selv dypere og holde meg oppdatert på hvilke måter jeg burde gjøre det på. Hvordan kan jeg implementere dette i en slags struktur? Mye av dette handler om refleksjon. Hva er det som foregår i mitt liv, og hvordan påvirker det meg? Jeg må kontinuerlig gå dypere, forsøke å utfordre meg selv og sannsynligvis oppsøke hjelp slik at noen som har mindre bias knyttet til mitt liv kan hjelpe meg å utforske. Jeg tror at jeg kan sette av i alle fall en blokk med deep work om dagen til refleksjon eller skriving generelt, helst utover dagen utover de andre blokkene med deep work, da dette i første omgang ikke krever samme mengde med konsentrasjon. Jeg kan også, i perioder hvor jeg føler det er nødvendig eller jeg har tid til overs, kan bruke enda mer tid på dette. Dette føles korrekt ut fordi jeg føler det kan hjelpe de mer ubevisste delene av meg selv forstå at det å bli kjent meg selv er en sentral prioritet for meg. 

I tillegg til det handler det om å skape rutiner på de tingene jeg vet er bra for meg, og også forstå de. For eksempel handler det om å sette av tid til trening, men også bli bevisst på hvordan jeg burde trene og hva jeg får ut av den type trening. Det handler om å meditere, men også å bli bevisst på hvordan jeg mediterer og hva jeg får ut av den type meditasjon. Jeg må identifisere alle disse tingene som burde være en del av min daglige rutine, finne ut hvordan jeg skal gjøre det på den måten som er best for meg og på den måten som gjør at jeg faktisk vil være i stand til å gjøre det. 

En annen sentral verdi er å være en god støttespiller for andre, eller rett og slett være et positivt tilskudd i andre sitt liv. Dette tror jeg henger sammen med det over, spesielt når det gjelder å identifisere egne styrker og videreutvikle disse. Jeg kan reflektere mer over dette, men jeg tror det spesielt handler om å oppsøke informasjon om hvordan man utvikler disse ferdighetene, også oppsøke situasjoner hvor jeg får muligheten til å sette de ut i praksis. 

Jeg tror også det er viktig å forstå hvor jeg er profesjonelt. Dette betyr ikke at jeg skal sette meg svært konkrete målsetninger som å nå en eller annen jobb, nå et eller annet lønnstrinn eller lignende tanker som jeg anser som potensielt skadelig og misvisende. Men jobb tar opp mye tid og det er viktig for meg å kontinuerlig utvikle meg mot å være på et sted hvor jeg blir glad av å holde på med det jeg gjør, og hvis jeg ikke kan se hvordan det jeg gjør kan være en slik ting for meg må jeg ta en ærlig vurdering av hva jeg faktisk holder på med. Hvilken posisjon er jeg i nå? Hva slags handlinger må jeg foreta meg for å fortsette å utvikle meg i den retningen jeg ønsker og som kan gjøre meg tilfreds med hva jeg gjør? Her er det kritisk å ikke bare reflektere rundt hva jeg føler er den rette veien å følge, men også hva som er motivasjonen bak dette. Er det jeg identifiserer som den korrekte veien basert på mine faktiske verdier, eller er det basert på de falske verdiene egoet mitt forteller meg er viktig?